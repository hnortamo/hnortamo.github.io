Idag mådde vi något bättre och begav oss ut för att titta på olika delar av Singapore. Men först letade vi en god stund efter ett café där vi kunde äta frukost. Det verkar som att de flesta här äter varm mat, ris eller nudlar, även till frukost. 

Först besökte vi Chinatown. Det fanns många restauranger och souvenirbutiker, samt en matmarknad som vi valde att inte gå in till på grund av lukten. 

Sedan tog vi oss till Little India där vi åt lunch på en indisk restaurang. Den visade sig vara svindyr, bara skålen med ris som jag tog till min butter chicken kostade 8 Singapore-dollar före skatt. I Little India fanns många färggranna hus och stånd som sålde blommor och tyger. 

Efter en vilopaus på hotellet besökte vi de arabiska kvarteren. Här fanns en stor moské och snygg gatukonst. Arabiska kvarteren var vår favorit av alla tre ställen fast det regnade då vi var där. Kontrasterna är också stora då man från alla ställen ser skyskrapor torna upp sig bakom de äldre byggnaderna. 

Middagen åts på ett så kallat Hawker centre, vilket är ett slags mattorg där det finns många olika restauranger i samma utrymme. Centret låg mitt i ett område där en massa banker och motsvarande hade kontor. Vi bestämde oss för att äta vietnamesisk pho-soppa. 

Efter maten gick vi längs strandpromenaden till Marina Bay Sands för att titta på ljusshowen. Showen bestod av vattenstrålar, musik och ljusstrålar och man blev lite blöt eftersom det blåste. 

Efteråt gick vi till en annan ljusshow vid Gardens by the Bay, som vi tittade på från längre håll. 

Hela området var väldigt snyggt nattetid och absolut värt ett besök. Vi övervägde också att åka upp till utsiktsplattformen på 57:e våningen, men det visade sig att det var slutsålt för kvällen. Istället tog vi oss till Clark Quay och drack en mocktail som avslutning på kvällen. En lyckad dag i Singapore, vi gillade verkligen staden! Stegmätaren visade att vi gått 20 000 steg under dagen.  
